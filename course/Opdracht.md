# Human Centered Design - Opdracht - Ontwerpen met en voor echte mensen.

Voor dit vak krijg je een ontwerp-opdracht die je gaat maken voor 1 mens. Een echt mens. Je moet je ontwerp 3 keer testen. Door te testen en te itereren ga je je ontwerp verbeteren. Uiteindelijk heb je een ontwerp dat exclusief gemaakt is voor 1 persoon. Een _exclusive design_ ... Wie is deze persoon dan voor wie je dit gaat maken? Wat vindt deze persoon leuk of juist niet? En hoe bedient deze persoon een computer?

## Doel van deze opdracht

Het doel van deze opdracht is om je te verdiepen in een gebruiker, en om te leren testen. Test of jouw gebruiker, jouw 'mens', je ontwerp goed kan bedienen. Kloppen je aannames? Door te prototypen en testen met echte mensen leer je hoe je je ontwerp kan verbeteren.

[Rubric](https://docs.google.com/spreadsheets/d/1no32c9YyAP78VMcqfA5i5at2OrxP9ce1d8dVGnii4Vs/)

## Uitleg

Je wordt ingedeeld in een groep die gaat ontwerpen voor 1 persoon. Niet een doelgroep, maar een persoon.

Voor het maken van deze opdracht maak je gebruik van de [_Exclusive Design Principles_](https://exclusive-design.vasilis.nl):

- Study Situation
- Ignore Conventions
- Prioritise Identity
- Add Nonsense

### Darice da Cuba

Darice is een frontend-developer, met een focus op toegankelijkheid en inclusiviteit.  Daar spreekt ze ook geregeld over op congressen en meetups. De afgelopen jaren heeft ze al een paar keer groepen studenten gecoacht bij vergelijkbare opdrachten. Dit keer doet ze voor het eerst mee met onze minor. Darice is op latere leeftijd doof geworden. Dit betekent dat ze wel een herinnering heeft aan geluid. Bij de gesprekken zal een *typtolk* aanwezig zijn, geen gebarentolk.

<details>
<summary>Hoe werkt een podcast voor Darice?</summary>
<p>In een transcriptie gaat natuurlijk nogal wat nuance verloren. Maak een oplossing die minimaal net zo prettig is voor iemand die niet kan luisteren als voor iemand die wel kan luisteren. Bonus als je er interactie aan toe weet te voegen.
</details>

<details>
<summary>Hoe werken closed captions voor Darice?</summary>
<p>Voor Darice gaat er enorm veel nuance verloren tijdens het kijken naar een film of een documentaire. Bij veel films worden closed captions aangeboden, maar die zijn zo neutraal als maar kan. Hoe zou je closed captions kunnen ontwerpen zodat alle spanning en sensatie uit het geluid niet verloren gaat?
</details>

### Eric Groot Kormelink

Eric is een ontwerper. Hij organiseert regelmatig design-avonden waar hij probeert om mensen met beperkingen samen te brengen met ontwerpers en makers. Eric zelf zit in een electrische rolstoel. Hij heeft niet de beschikking over de fijne motoriek. Hij heeft ooit met studenten van de minor Makers Lab gewerkt. Eric wilde zijn hele leven al gitaar spelen, maar zijn handen staan daar niet goed voor. Zijn team studenten heeft toen een werkend prototype gemaakt van een apparaat waarmee hij gitaar kan spelen.

<details>
<summary>*Copypasten* met spraak</summary>
<p>Eric wil graag met zijn stem basishandelingen kunnen uitvoeren binnen documenten, zoals copy/paste. Hier is het de taak om uit te zoeken welke handelingen hij nog meer vaak gebruikt, en hoe je die op een voor Eric zo prettig mogelijke manier kunt laten werken.
</details>

<details>
<summary>Body language in chat apps</summary>
<p>Voor Eric zijn emoji’s niet goed genoeg. Wij wil betere en krachtigere tools om emotie en *body language* te gebruiken in chat apps zoals Signal.
</details>

### Marijn Meijles

Marijn is waarschijnlijk de beste developer die je ooit gaat ontmoeten. Een briljante nerd. Hij doet al jaren met heel veel plezier mee aan deze opdracht.
Marijn heeft een motorische stoornis. Hij gebruikt zijn computer dus anders dan wij. Hij heeft veel moeite met fijne motoriek. Hij gebruikt zijn toetsenbord om te navigeren, en in de Accessibility settings van zijn Mac heeft hij Sticky Keys aan staan.

<details>
<summary>Ontwerp een date picker voor Marijn</summary>
<p>Hij reist veel met de trein, en hij moet van tevoren aangeven welke trein hij wil nemen zodat er iemand is om hem te helpen met zijn rolstoel. Date-pickers zijn over het algemeen priegelig, en niet ontworpen voor iemand die afhankelijk is van zijn toetsenbord?
</details>

<details>
<summary>Ontwerp een Drag & Drop lijst</summary>
<p>Hoe kun je een drag & drop lijst optimaliseren voor een gebruiker die afhankelijk is van zijn toetsenbord én motorisch gestoord is?
</details>

### Roger Ravelli

Roger is sinds een jaar of tien langzaam blind aan het worden. Inmiddels is hij op het punt beland dat hij de overstap aan het maken is van *inzoom-software* naar *screenreaders*. Tot voor kort was hij een specialist op het gebied van duurzame energie. Maar omdat hij geen technische tekeningen, ingewikkelde tabellen, of grafieken meer kan lezen, houdt dat op.

<details>
<summary>Hoe werkt een grafiek als je hem niet kunt zien?</summary>
<p>Een goede grafiek kan in één oogopslag een verhaal vertellen. Maar hoe vertel je dat verhaal als er geen oogopslag is?
</details>

<details>
<summary>Hoe werkt een tabel met data als je hem niet kunt zien?</summary>
<p>Voor Roger bevatten tabellen belangrijke informatie. Hij moet ze kunnen begrijpen. Een HTML-tabel is theoretisch toegankelijk te maken door de juiste attributen op te zetten. Maar hoe je een ingewikkelde tabel goed en liefst ook prettig bruikbaar maakt, dat is nog niet bekend.
</details>

<details>
<summary>Onzichtbare datavisualisatie</summary>
<p>Sommigen van jullie hebben hiervoor gewerkt aan datavisualisaties. Prachtige produkten zijn daar uitgekomen. Maar hoe zouden die interactieve datavisualisaties werken en er uitzien als de doelgroep alleen bestond uit Roger Ravelli?
</details>

## Criteria

- Maak verschillende ontwerpen, versies en varianten van je opdracht. Experimenteer met verschillende vormen van interactie en vormgeving. Wat werkt goed? Wat werkt niet goed?
- Beschrijf je mens met een User Scenario.
- Test je ideeen en ontwerp 3 keer met jouw mens. Verbeter je ontwerp op basis van de feedback die je hebt gekregen uit de tests. Documenteer de testen goed. 
- Leg de _exclusive design principles_ uit en beschrijf hoe je die hebt toegepast. 
- Zorg dat je voor de beoordeling in je Readme (of wiki) een conclusie schrijft waar je in gaat op de leerdoelen en criteria en hoe je dit hebt gehaald. Dit is je bewijsvoering voor het vak.
